<html>
<head>
  <title></title>
</head>
<body>
  <h3>
    
  Би машиндаа амьдардаг

  </h3>

  <div class="row desc">
    
  <p>Машиндаа амьдарч эхэлснээс хойш жил өнгөрч ээ.</p>

<p>Анхандаа эргэн тойрнынхноосоо санаа зовох мэдрэмж төрдөг байлаа, хүн бүхэн энгийн мэтээр хүлээж авахгүй, “Айн” гээд нэг хөмсгөө өргөөд том нүдэлж харна, олон юм асууна. Одоо ч дасчихсан болоод тэр үү, эргэн тойрнынхон ихэнхи нь мэддэг болчихсон болоод ч  тэр үү гайгүй.</p>

<p>Цахим ертөнц, техник технологи хөгжихийн хирээр хүмүүсийн “энгийн” ажлын хэв маяг их өөрчлөгдөх болсон. Зарим нэг нь энэ бүхнээс салж холдохын хүслэн болж, зарим нэгэнд нь энэ нь хэвийн амьдралаа өөрчилж өөр зүйлс туршиж үзэх боломжийг олгоно. Үүнтэй уялдаад сүүлийн жилүүдэд машиндаа амьдарч аялдаг, ердөө ганцхан үүргэвчтэй дэлхийг тойрч ажиллаж, амьдарч, аялдаг хүмүүс нилээд олшрох болсон.</p>

<p>Энэ мэтийн нийгмийн тектоник шилжилт, угийн элдэвийн зүйлс хийж оролдох сониуч зандаа хөдлөгдөн
жилийн өмнө байсан бүх бэлэн мөнгөндөө 1999 оны Volkswagen Eurovan авч түүндээ нүүж орж билээ.</p>

<p><img src="/blog/i-live-in-my-van/batmobile.jpg" alt="VW Eurovan 1999" /></p>

<p>Хүмүүс ихэвчлэн дараах асуултуудыг энэхүү дарааллаар асуудаг.</p>

<ul>
<li>Хаана усанд ордог юм? Хамгийн эхэнд асуудаг асуулт. Энэ асуултнаас нэг юмыг анзаарсан нь ямар ч байсан хүн бүр цэвэрхэн байхыг юуны түрүүнд тавьдаг мэт санагадсан. Усанд орох их амархан. Бүр гайхмаар нь би бараг өдөр болгон усанд ордог, долоо хоногт ганц л өдөр өнжиж магадгүй. Фитнесд явдаг болохоор тэндээ усанд орчихно.</li>
<li>Хаана бие засах уу? Голдуу ажил дээрээ. Хаана хонохоосоо хамаараад хоносон газрынхаа ойр өглөө нь 00 орчихно. Юмыг яаж мэдэхэв гээд машиндаа нэг савтай явдаг. Эхний сар хааяа хааяа хэрэглэдэг байж байгаад одоо бараг хэрэглэхээ болиж ээ. Магадгүй бие махбодь, хэв маяг таарч зохилдоод тэр болов уу. Хүндээр бие засахын хувьд гэвэл өдөр болгон ажил дээрээ л. Аль болох алгасахгүй байхыг хичээдэг. Урилгагүй зочинд хэн дуртай байхав :) одоохондоо сандаргаж нааш цаашаа 00 хайж гүйх асуудал тулгараагүй их л азтай явж байна.</li>
<li>Хоолоо яах уу? Хоол бараг хийхээ больсон. Гэхдээ жижиг аяны хийн пилетка, нэг жижиг тогоо бий. Заримдаа амралтын өдрүүдээр шөл хийж уудаг. Бусад тохиолдолд гадуур холлодог. Ажил дээр гал тогоотой учир өглөөны цайгаа тэндээ сайхан тухтай уучихдаг. Өдрийн хоол нилээд дажгүй хоол гаднаас аваад идчихнэ. Заримдаа үлдэгдлийг нь үдээс хойшдоо гүйцээчихнэ. Орой 6-аас хойш бол юм иддэггүй дээ. Ямар ч байсан өлсдөггүй л юм.</li>
<li>Тэгээд хэр тухтай байдаг юм? Ядрахгүй юу? Хэхэ хэтрүүлж байж магадгүй гэхдээ ер нь бол гэрт унтдаг байснаасаа тухтай унтдаг шүү. Зарим их халуун бөхчим шөнүүдийг эс тооцвол. Ядраад байдаггүй, гэхдээ ганц хоёр удаа бие жоохон тавгүйрхэж зүгээр сайхан “харьж” хэвтмээр санагдсан үе гарч л байсан.</li>
<li>Яагаад ингэж амьдарч байгаан? Олон шалтгаан бий дээ. Барууны соёлд “comfort zone”-оосоо гарах гэж том чадвар/үйлдэл, яг юу гэж хэлэхээ сайн мэдэхгүй юм тийм хэллэг байдаг. Би гэр оронтой тухтай сайхан амьдарч байсан, гэвч өөрийгөө өдөр хоног өнгөрөх бүр улам залхуу болж нэгэн хэвийн амьдрал руу явж байгаагаа мэдэрсэн. Миний амьдарч байгаа газар байр маш үнэтэй. Ажилтайгаа ойрхон гайгүйхан шиг хажуу өрөөнд оръё гэвэл сарийн 1000$-оос буухгүй. Би гэртээ байнга байгаад байдаггүй, ихэнхи цагийг ажил дээрээ өнгөрүүлдэг болохоор сар бүр тийм хэмжээний мөнгө унтах оронд зарцуулахыг хүсээгүй. Дээр нь ажлаас зайтай байран орвол ажил гэр хоёрын хооронд яаж явах уу гээд бодох бодлого улам бүр нэмэгдэнэ. Дэмий… Гэхдээ хамгийн чухал 3 шалтгаан бол, нэгт, би өөрийгөө танихыг хүссэн, одоо болтол би яг амьдралаас юу хүсч байгаагаа сайн мэдэхгүй л явна. Өөртэйгээ өнгөрүүлэх энэ цаг хугацаанд би өөрийгөө илүү таньж мэдэхийг хүссэн. Хоёрт, би минимализист үзэлтэй. Гуравт, ирээдүйд аль нэг тэвээр аялж, ажиллаж, амьдрахыг хүсч байгаа. Ердөө нэг машинд хамаг амьдралаа багтаахаас маань тэрхүү аялалдаа өөрийгөө бэлдэж байгаа минь энэ.</li>
</ul>

<p><img src="/blog/i-live-in-my-van/workinginbatmobile.jpg" alt="Компьютерийнхээ ард" /></p>

<p>Миний өдөр ихэвчлэн 0500 цагт боссоноор эхэлдэг. Өдөрт гаргадаг шийдвэр, сонголтуудаа багасгахын тулд ажлийн өдрүүдийг ихэвчлэн нэг хэвийн өнгөрөөнө.</p>

<p>Цайгаа уучихаад шууд ажилдаа орно, миний өдрийн хамгийн үр бүтээлтэй цаг. Хийж байгаа зүйлээ дуусгаад ихэвчлэн 0800 цаг өнгөрөөд фитнес руугаа цаг хагас гаруй бэлтгэлээ хийгээд шүршүүрт орж өдөрт өөрийгөө бэлдээд ажил руугаа буцаад явна. Ажил дээрээ ирээд 2 дахь өглөөний цайгаа уугаад эргээд ажлаа хийж эхлэнэ. Өдрийн цайнаас гаднаас халуун хоол авч идээд үдээс хойш нэг кофе уух гэж завсарлана. Ихэвчлэн ажлаа 0500 өнгөрөөж дуусгаад түүнээс хойшхи цагийг өөртөө зарцуулна. Оройнхоо хоолыг идээд ихэвчлэн 9 цаг хүртэл комьпютерийнхээ ард сууна. Унтахдаа бие бэлдэж 1000 цагийн алдад ер нь бол амрана.</p>

<p><img src="/blog/i-live-in-my-van/closetinbatmobile.jpg" alt="Хувцас ба ойр зуурын хэрэгслүүд" /></p>

<p>Долоо хоногийн сүүлээр нааш цаашаа явахыг их хичээж боддог ч яг болоод байдаггүй. Хааяа залхуу хүрнэ, хааяа өөр ажилтай байна. Гэхдээ ямар ч байсан амралтын өдрүүдээрээ боломжоороо ойрхон яваад л байна.</p>

<p><em>Энэхүү нийтлэлийг бичихийг ятгасан хүндэт анддаа талархал илэрхийлье.</em></p>


  </div>
</body>
</html>